---
title: "Datastroom van de eeuwige jeugd"
date: 2021-07-06T09:20:00+02:00
Tags:
- Hogeschool Rotterdam
- Transhumanism
- Biotechnology
---

De wens om onsterfelijk te worden is er een van alle eeuwen. Van
beloftes in de Bijbel, mythes over de fontein van de eeuwige jeugd, tot
moderne sciencefiction zoals de serie Altered Carbon, en de
anti-verouderingsindustrie van vandaag de dag. In de afgelopen paar
honderd jaar is de gemiddelde levensverwachting flink gestegen, maar de
dood blijft ons achtervolgen. Futurologen als Raymond Kurzweil en Bill
Marris stellen dat wij een paar technologische ontwikkelingen verwijderd
zijn van een moderne vorm van onsterfelijkheid. Niet een illuster
fontein, maar 3D geprinte organen, gemodificeerde cellen, en nanobots
moeten ons van de dood afwenden. Hoe zeker is deze toekomst? Hoe oud
zullen we worden? Maar belangrijker in mijn ogen, wat voor effect zal
dat op ons hebben?

## Lichamelijk

Wereldwijd is de gemiddelde levensverwachting na de Verlichting sterk
verhoogd en is er in de meeste gevallen over een verdubbeling te
spreken. Sinds 1850 is de gemiddelde levensverwachting in Nederland
gestegen van 40 jaar naar 82 jaar in 2015.[^life-expectancy] Deze
stijging is met name in verband getrokken met de verbeterde kennis
omtrent voeding, hygiëne en leefomstandigheden. Mensen zijn ook bewuster
geworden van ziektekiemen, weerspiegeld in gedragsverandering en
aanpassingen in de gezondheidszorg.[^mortality]

Kurzweil schetst een stappenplan naar een volgende verhoging van de
levensverwachting. De eerste stap is die van fitness en supplementen.
Door het lichaam in vorm te houden en te voorzien van de juiste
bouwstoffen blijft het lichaam langer in een vitale staat. Kurzweil zelf
slikt zo'n 200 pillen per dag om zijn voedingstoffen op een optimaal
peil te houden. Zelf zegt hij dit niet te doen omdat hij gelooft dat hij
erdoor stopt met ouder worden, maar wel dat het zijn leven lang genoeg
zal verlengen om bij de volgende twee stappen te komen. Die zullen
namelijk voor een dramatische verhoging van onze levensverwachting
zorgen.[^transcendent-man]

De tweede stap is die van de biotechnologie. In presentaties die
Kurzweil in de afgelopen paar jaar vertelt hij met trots hoe wij nu al
in de beginfasen van de biotechnologie bevinden. Een cruciaal onderdeel
van biotechnologie is het manipuleren van DNA. Omdat de prijs voor het
decoderen van een stuk DNA sterk daalt wordt het steeds goedkoper om dit
soort technologieën te ontwikkelen.[^ci2019]
Immunotherapie studies met kankerpatiënten zijn veelbelovend met
voorbeelden van deelnemers die stadium 4 kanker hebben en in volle
remmissie gaan.[^immunotherapy] Hierbij wordt het DNA van T-cellen
uit het afweersysteem aangepast zodat zij specifieke kankercellen
aanvallen. Dankzij biotechnologie zullen genetische ziekten in de nabije
toekomst behandelbaar worden. Ook wordt het mogelijk om met een 3D
printer weefsel te printen en zo kunstmatige organen te fabriceren.[^supernova]

De derde stap is nanotechnologie. Een onderzoek uit de jaren 70 heeft
aangetoond dat vrijwel alle fatale aandoeningen te herleiden zijn naar
een verstoring van de stofbalans in ons bloed. Zolang onze organen hun
taak succesvol uit kunnen voeren is er geen probleem. Maar op het moment
dat bijvoorbeeld je nieren ermee stoppen is het een kwestie van tijd
voordat er te veel gifstoffen of te weinig voedingsstoffen aanwezig
zijn. Raymond ziet ons heil in machientjes op Nano schaal in ons bloed
die de taken van falende organen over kunnen nemen. Na dit punt zal de
mens honderden jaren oud kunnen worden.[^transcendent-man]

## Virtueel

Echter, een ongelukje zit in een klein hoekje, en een hogere
levensverwachting maakt je nog niet onsterfelijk. Behalve innovaties op
medisch terrein zullen andere sectoren, gedreven door Informatie
Technologie, ook grote ontwikkelingen doormaken. Het rekenvermogen van
computers zal exponentieel blijven stijgen en op den duur zo krachtig
worden dat het mogelijk wordt om een menselijk brein te simuleren.
Gezien het brein in effect simuleert op natuurwetten is het zeer
aannemelijk dat een identiek brein gesimuleerd op een computer ook
bewustzijn zal hebben. Met innovaties in Neuroimaging zal het ook
mogelijk maken worden om kopieën te maken van een brein en dus iemands
bewustzijn. Door hun bewustzijn over te zetten op een server kan dat
individu, zolang zij daar de rekenkracht voor krijgen, verder leven.[^transcendent-man]

## De benodigde technologieën bestaan nog niet

Een kritiek op de haalbaarheid van Kurzweil's visie berust zich op het
technisch vlak. Het argument is dat de voorlopende technologieën die
nodig zijn nog niet bestaan. Er zouden magische stappen in de
ontwikkeling van biotechnologie plaats moeten vinden om het utopische
beeld van Kurzweil te verwezenlijken.[^bioethics] Futuroloog en
filosoof Kevin Kelly schuift Kurzweil's visie dan ook niet in de
prullenbak, maar stelt dat de tijdlijn die Kurzweil voor ogen heeft veel
te optimistisch is.[^transcendent-man] De tijdlijn die Kurzweil hanteert
plaatst het gebruik van biotechnologie in de komende tien jaar en het
gebruik van nanobots voor medische toepassingen in het daarop volgende
decennium.[^supernova]

Echter zal dit argument voor Kurzweil niet opgaan. Hij gelooft sterk in
zijn modellen die de ontwikkeling van Informatie Technologie op een
exponentiële groei plotten. Een onderliggende gedachte bij deze
ontwikkeling is de zogenoemde "Law of Accelerating Returns" die stelt
dat technologische ontwikkelingen volgende technische ontwikkelingen
makkelijker maken.[^talks-at-google] De chips van vandaag zijn
ontworpen op de computers van gisteren, en die worden weer gebruikt om
de chips van morgen te ontwikkelen. Kurzweil's argument is dus dat
technologie dat vandaag onmogelijk lijkt mogelijk te ontwikkelen is met
de technologie van morgen. Wat de magische sprongen in technologie
kunnen verklaren.

## Het ravijn tussen arm en rijk

Een veelvoorkomend thema in populaire media die in de toekomst afspelen
is de kloof tussen arm en rijk. Bladerunner, Altered Carbon, en In Time
schetsen technologisch geavanceerde samenlevingen waar het overgrote
gedeelte van de mensen alsnog in grote armoede leeft terwijl een klein
gedeelte van de allerrijksten van alle gemakken genieten. Specifiek
Altered Carbon verkent het effect op vermogen en macht wanneer mensen
honderden jaren oud worden. Critici van Kurzweil's visie spreken deze
angst ook uit. De ontwikkelingen die komen zullen veelal alleen voor de
allerrijksten worden weggelegd, met als effect dat alleen de
welgestelden daadwerkelijk oud worden.

Is dit beeld wel terecht? De cijfers liegen er niet om, ruim de helft
van het vermogen wereldwijd is in handen van 1% van de populatie.[^oxfam] Maar de algemene welvaart is over de hele breedte
omhooggegaan. Mensen hebben het nooit eerder zo makkelijk gehad. Voor
een klein deel gaat het nog echt om overleven, in Nederland leeft maar
2% in de bijstand.[^cbs-uitkeringen] Maar ook deze mensen leven langer en
hebben toegang tot gezondheidszorg. Het is dus niet alleen weggelegd
voor de allerrijksten.

In eerste instantie zullen inderdaad alleen de allerrijksten de nieuwste
ontwikkelingen in de gezondheidszorg kunnen veroorloven. Maar op den
duur zullen de behandelingen breder toegankelijk worden. Zodra een
technologie beschikbaar komt kan het niet meer terug de doos in.
Bovendien worden technologieën goedkoper naar mate ze meer ingezet
worden, omdat er minder opstart en opleidingskosten aan verbonden zijn.
Neem de cosmetische zorg. In de begintijden van plastische chirurgie was
het onbetaalbaar, alleen weggelegd voor de allerrijksten. Maar ondanks
het niet een essentiële sector is voor de volksgezondheid is het, door
populariteit en doorontwikkelde technologieën, voor veel meer mensen
betaalbaar geworden. Geïllustreerd door de groei van ingrepen onder
jongeren.[^injectibles-youth]

## Verschuiving van levensfasen

Vergrijzing is al jaren een hoofdpijndossier voor bewindslieden in
Nederland. De zogenaamde Babyboom generatie is veel groter dan de
daaropvolgende generaties. Met als gevolg dat de jongere generaties in
een minderheid zullen moeten zorgen voor de ouderen. Daarnaast speelt
ook de verhoging van de levensverwachting een rol. Er zijn nu nou
eenmaal veel meer ouderen van 65+ dan ooit.[^cbs-bevolking] Tot nu toe
heeft deze ontwikkeling tot gevolg gehad dat o.a. de pensioenleeftijd
steeds verlegd wordt en dat de AOW blijft krimpen. De verwachting is dat
de sociale voorzieningen alleen maar nog meer onder druk zullen komen te
staan.[^rabo-vergrijzijng] Als de bevolking door biotechnologische
ontwikkelingen nog ouder wordt zal deze groep blijven groeien en de
effecten alleen maar versterkt worden.

De biotechnologische ontwikkelingen zullen echter er niet alleen voor
zorgen dat mensen als maar ouder worden maar juist ook dat zij langer
vitaal blijven. Sterker nog, recent onderzoek in de epigenetica
suggereert dat het niet alleen mogelijk is om de biologische klok af te
remmen, maar het zelfs ook terug te draaien.[^age-reversal] Als
mensen langer vitaal blijven, zijn zij ook langer in staat om voor
zichzelf, en anderen, te zorgen. Waardoor de pensioenleeftijd ook mee
kan groeien.

Behalve de stijgende pensioenleeftijd zijn er ook andere verschuivingen
waar te nemen binnen de levensloop. Jongeren vertrekken later het huis
en beginnen later met werken.[^cbs-huishoudens] Ook neemt de leeftijd
waarop mensen kinderen nemen toe.[^cbs-geboorte] Met de toenemende
gemiddelde levensverwachting en welvaart neemt de druk ook af om alles
maar uit je leven te halen, want er is meer dan genoeg tijd. Met een
dramatische verhoging van de verwachte levensverwachting zijn
ondernemingen die tientallen jaren duren geen levensprojecten meer. Het
zou dus bijvoorbeeld mogelijk zijn om meerdere carrières te doorlopen.
In dat geval is de vraag dus misschien of een pensioen model nog
relevant is, of dat men in cycli werken en stoppen met werken.

## Conclusie

Op het moment leven wij al in een toekomst waar mensen langer leven dan
ooit tevoren. Mijn generatie is potentieel een van de laatste die zal
opgroeien met het idee dat ouder dan 100 worden meer uitzondering is dan
regel. Het is een toekomst dat veel van ons zal vragen. We zullen
instituties en voorzieningen moeten aanpassen op de veranderende
samenstelling van de bevolking. Waarschijnlijk zullen we opnieuw moeten
definiëren wat een leven inhoudt en wanneer die voltooid is. Maar ik heb
stiekem best wel vertrouwen dat we creatief en sociaal genoeg zijn om
met onze vernieuwde levenslust tot nieuwe, eerlijke systemen zullen
komen.

[^cbs-bevolking]: *Bevolking op 1 januari en gemiddeld; geslacht, leeftijd en regio*. (2021). Centraal Bureau voor de Statistiek. [http://www.cbs.nl/nl-nl/cijfers/detail/03759ned?dl=39E0B]()
[^cbs-uitkeringen]: *Bijstandsuitkeringen; uitkeringsgrondslag, regio's*. (2021). Centraal Bureau voor de Statistiek. [http://www.cbs.nl/nl-nl/cijfers/detail/82015NED]()
[^ci2019]: CInnovationGlobal. (2019, november). *Ray Kurzweil (USA) at Ci2019---The Future of Intelligence, Artificial and Natural*. [https://www.youtube.com/watch?v=Kd17c5m4kdM]()
[^mortality]: Cutler, D., Deaton, A., & Lleras-Muney, A. (2006). The Determinants of Mortality. *Journal of Economic Perspectives*, *20*(3), 97--120.
[^age-reversal]: Fahy, G. M., Brooke, R. T., Watson, J. P., Good, Z., Vasanawala, S. S., Maecker, H., Leipold, M. D., Lin, D. T. S., Kobor, M. S., & Horvath, S. (2019). Reversal of epigenetic aging and immunosenescent trends in humans. *Aging Cell*, *18*(6), e13028. https://doi.org/10.1111/acel.13028
[^immunotherapy]: Fan, F. (Xiaohu), Zhao, W., Liu, J., He, A., Chen, Y., Cao, X., Yang, N., Wang, B., Zhang, P., Zhang, Y., Wang, F., Lei, B., Gu, L., Wang, X., Zhuang, Q., & Zhang, W. (2017). Durable remissions with BCMA-specific chimeric antigen receptor (CAR)-modified T cells in patients with refractory/relapsed multiple myeloma. *Journal of Clinical Oncology*, *35*(18_suppl), LBA3001--LBA3001. https://doi.org/10.1200/JCO.2017.35.18_suppl.LBA3001
[^cbs-geboorte]: *Geboorte; kerncijfers*. (2020). Centraal Bureau voor de Statistiek. http://www.cbs.nl/nl-nl/cijfers/detail/37422ned?dl=3EE75
[^oxfam]: Groenewegen, P. (2014). *Eerlijke Belasting, Gelijke Kansen* (p. 8). Oxfam Novib.
[^cbs-huishoudens] *Personen in huishoudens naar leeftijd en geslacht, 1 januari*. (2021b). Centraal Bureau voor de Statistiek. http://www.cbs.nl/nl-nl/cijfers/detail/37620?dl=3EC40
[^rabo-vergrijzijng]: Prins, C., & Kalf, J. (2015, mei 21). *Vergrijzing in Europa: Risico's voor groei en overheidsfinanciën*. Rabobank. https://economie.rabobank.com/publicaties/2015/mei/vergrijzing-in-europa-risicos-voor-groei-en-overheidsfinancien/
[^transcendent-man]: Ptolemy, R. B. (2011, februari 28). *Transcendent Man* \[Documentary\]. Ptolemaic Productions, Therapy Content.
[^life-expectancy]: Roser, M., Ortiz-Ospina, E., & Ritchie, H. (2013). Life Expectancy. *Our World in Data*. https://ourworldindata.org/life-expectancy
[^supernova]: SuperNova. (2018, november 6). *Ray Kurzweil @ SuperNova Conference 2018*. https://www.youtube.com/watch?v=1DW6thQ-bZw
[^talks-at-google]: Talks at Google. (2012, november 16). *How to Create a Mind \| Ray Kurzweil \| Talks at Google*. https://www.youtube.com/watch?v=zihTWh5i2C4
[^bioethics]: Turner, L. (2004). Biotechnology, bioethics and anti-aging interventions. *Trends in Biotechnology*, *22*(5), 219--221. https://doi.org/10.1016/j.tibtech.2004.03.008
[^injectibles-youth]: Zarringam, D., Decates, T., Slijper, H. P., & Velthuis, P. (2020). Increased usage of botulinum toxin and hyaluronic acid fillers in young adults. *Journal of the European Academy of Dermatology and Venereology*, *34*(10). https://doi.org/10.1111/jdv.16481
